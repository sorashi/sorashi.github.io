---
title: Lineární diofantické rovnice
date: 2019-01-27
tags: [math]
slug: linear-diophantine-equations
lang: cs
---

import Ldes from "../components/LinearDiophantineEquationSolver.tsx";

Diofantické rovnice jsou <span class="hint" title="mající více neznámých, než rovností">podurčené</span> polynomiální rovnice, u kterých se hledá
řešení v množině $\mathbb{Z}$.

Lineární diofantická rovnice je rovnice ve tvaru součtu dvou monomů prvního řádu:

$$
ax+by=c\,.
$$

Takovým rovnostem se také říká [Bézoutovy](https://cs.wikipedia.org/wiki/B%C3%A9zoutova_rovnost). Lze je vyřešit pomocí [rozšířeného Euklidova algoritmu](https://cs.wikipedia.org/wiki/Roz%C5%A1%C3%AD%C5%99en%C3%BD_Eukleid%C5%AFv_algoritmus).

K čemu se ale řešení takových rovnic hodí? Pojďme se podívat na jednu úlohu,
která se objevila v matematickém testu pro čtvrtou třídu základní školy.

> Mimoni založili orchestr. Umí hrát jen na basu nebo kytaru. Jejich basy mají 5 strun a jejich kytary mají 6 strun. Celkem mají nástroje v jejich orchestru 39 strun. Kolik Mimoňů hraje v orchestru?

Po přečtení by měl být každý schopen převést slovní vyjádření do matematické notace

$$
5x+6y=39\,.
$$

Žáci čtvrté třídy většinou neznají rozšířený Euklidův algoritmus. Naštěstí jsou
zde malé koeficienty a s trochou pokusu a omylu by měli přijít na to, že řešením
je $[x;y]=[3;4]$, neboli Mimoňů hraje v orchestru 7.

Pojďme si ale ukázat, jak by vypadalo obecné řešení, které lze aplikovat na
podobné úlohy pro jakákoli čísla $a, b, c\in \mathbb{Z}$.

[Bézoutova rovnost](https://cs.wikipedia.org/wiki/B%C3%A9zoutova_rovnost) říká,
že:

_Nechť $c:=gcd(x,y)$, potom:_

$$
\forall x,y\in\mathbb{Z}\ \exists a,b\in\mathbb{Z}\colon ax+by=c\,.
$$

Jelikož $gcd(5,6)=1$, naše rovnice má celočíselná řešení. Abychom je zjistili, musíme
nejdříve nalézt řešení pro $5x+6y=gcd(5,6)=1$. K tomu lze využít [Euklidův algoritmus](https://cs.wikipedia.org/wiki/Eukleid%C5%AFv_algoritmus).

1. $6=5(1)+1$
2. $5=1(5)+0$

Zpětným dosazením zjistíme, že
$5(-1)+6(1)=1$. U tohoto triviálního příkladu je to zřejmé, ale u složitějších verzí
je zpětné dosazování delší. Toto dosazování je právě _rozšířením_ Euklidova algoritmu.

Nyní, když jsme nalezli řešení pro $5x+6y=1$, jednoduše vynásobíme celou rovnici tak,
abychom na pravé straně dostali požadované $c$. V našem případě 39.

$$
5(-39)+6(39)=39
$$

Získali jsme tak jedno z řešení $[x_1;y_1]=[-39;39]\in K$. Všechna ostatní řešení mají
následující tvar:

$$
\begin{align*}
\bigg[x_1 &- r\frac{b}{gcd(a,b)}; && y_1 &+ r\frac{a}{gcd(a,b)}\bigg] &&\in K; r\in \mathbb{Z}\,,\\
[-39      &- 6r;                  && 39  &+ 5r]                       &&\in K; r\in \mathbb{Z}\,.
\end{align*}
$$

Pro vyřešení původní úlohy musíme nalézt uspořádanou dvojici $[x;y]$ takovou, že $x>0\wedge y>0$. Toho lze jednoduše dosáhnout nerovnicemi.

$$
\begin{align*}
-39-6r &> 0 & &\land  & 39+5r &>0\,,\\
r &< -\frac{13}{2} & &\land & r &> -\frac{39}{5}\,,\\
r &< -6.5 & &\land & r &> -7.8\,.
\end{align*}
$$

Jediné celé číslo vyhovující této nerovnici je $r=-7$. Po dosazení $r$ do vzorce dostáváme
$[x;y]=[3;4]$.

---

Kalkulačka pro řešení Bézoutovy rovnosti:

<Ldes client:load />

Protože se jedná o algoritmus, jeho manuální exekuce je náchylná na chyby a často také fádní.
Mnohem výhodnější je implementovat pro tento účel skript.
Můžete například využít ten můj výše.
